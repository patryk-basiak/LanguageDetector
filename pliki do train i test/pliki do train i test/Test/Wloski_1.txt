Il Peloponnèso (in greco Πελοπόννησος; Morèa è il toponimo veneziano medievale)[2] è una regione storico-geografica (21379 km²) della Grecia meridionale, formata da una penisola separata artificialmente dalla terraferma dalla costruzione del canale di Corinto[3].

Per circa i due terzi del suo territorio è compresa nella regione amministrativa omonima,[4] mentre la parte rimanente è amministrata dalla regione della Grecia occidentale (prefetture di Acaia ed Elide) e per una piccola parte dalla regione dell'Attica (parte della prefettura del Pireo). Le città principali sono Argo-Micene, Corinto, Calamata, Patrasso, Pirgo, Sparta, Tripoli.

Geografia

Il canale di Corinto separa il Peloponneso dalla Grecia continentale.
Il Peloponneso è una penisola che copre un'area di 21549 km² e costituisce la parte più meridionale della Grecia continentale. Tuttavia, tecnicamente andrebbe considerata alla stregua di un'isola dopo la costruzione del canale di Corinto, nel 1893,[1][5]. Il canale artificiale, largo 26,5 m e lungo 6 km,[6] ha separato il Peloponneso dal resto dello Stato ellenico. Comunemente, il Peloponneso è indicato come una penisola.[7] I collegamenti terrestri con il resto della Grecia sono due: quello nei pressi dell'istmo di Corinto, di cui si è appena detto, e il ponte Rion Antirion, i cui lavori per la realizzazione sono terminati nel 2004: con i suoi 2 883 metri, è il ponte strallato più lungo del mondo.[8][9][10]

La penisola ha un interno montuoso e coste profondamente frastagliate[11][12] con tre penisole rivolte a sud a forma di indice, medio ed anulare rovesciati: la Messenia, quella più ad ovest,[13] la Maina al centro[14] e Capo Malea.[15] A nord-est vi è una quarta penisola, quella dell'Argolide.[16] La catena montuosa del Taigeto, situata a sud nei pressi della valle di Sparta, è la più elevata del Peloponneso:[17] la cima più alta è costituita dal Profitis Ilias, alto 2404 m s.l.m.[18] Altri monti importanti sono il Monte Cillene nel nord-est (2376 m),[19] l'Aroania nel nord (2355 m),[20] l'Erimanto (2224 m),[21] la catena montuosa del Panachaiko nel nord-ovest, il Menalo al centro (1981 m) e il Parnone nel sud-est (1940 m).[22] L'intera penisola è soggetta a terremoti, così come la Grecia intera e l'Europa meridionale.


Paesaggio in Arcadia
Il fiume più lungo è l'Alfeo a ovest (110 km),[23] seguito dall'Eurota a sud (82 km)[24] e il Peneo, anche a ovest (70 km). Il Peloponneso ospita numerose spiagge incontaminate che attraggono turisti nei mesi estivi.

Al largo delle sue coste, si trovano due gruppi di isole: le isole Saroniche a est e le Ionie meridionali a ovest.[25] L'isola di Citera, la più grande attorno al Peloponneso, è situata al largo della penisola dell'Epidauro Limera a sud.[26] L'isola di Cervi faceva parte della penisola, ma fu "separata" in seguito al terremoto di Creta del 365.[27]

Nell'antichità, il Peloponneso era diviso in sette regioni principali: Acaia (nord), Corinzia (nord-est), Argolide (est), Arcadia (centro), Laconia (sud-est), Messenia (sud-ovest), e l'Elide (ovest). Ognuna di queste regioni vedeva un centro abitato principale.[3]

Storia
