Edmund Irvine, Jr., detto Eddie (Newtownards, 10 novembre 1965), è un ex pilota automobilistico britannico, vicecampione del mondo di Formula 1 nel 1999.
Proveniente dall'Irlanda del Nord, dopo aver gareggiato per vari anni nelle categorie minori dell'automobilismo, vincendo il titolo di Formula Ford britannica nel 1987, riuscì a partecipare a dieci campionati di Formula 1, dal 1993 al 2002. Il suo debutto avvenne con la Jordan, scuderia con cui corse fino al 1995. Nel 1996 venne assunto dalla Ferrari con cui ottenne i suoi migliori risultati: quattro Gran Premi vinti e il secondo posto finale nella classifica piloti del 1999. Passato alla Jaguar nel 2000, chiuse la carriera nella massima serie con il team inglese due stagioni più tardi.
Terminata l'esperienza in Formula 1 si ritirò dal mondo delle corse, dedicandosi alla gestione di varie società di sua proprietà.
Eddie Irvine nacque a Newtownards, in Irlanda del Nord, da Edmund senior e Kathleen il 10 novembre 1965. Trascorse la sua infanzia nel piccolo villaggio di Conlig insieme alla famiglia,[1] composta anche dalla sorella maggiore Sonia, che negli anni a seguire gli fece da fisioterapista fino al 1999.[2] Compì gli studi al liceo Regent House Grammar School, senza mai eccellere particolarmente nei risultati.[1]
Irvine è stato considerato come un pilota atipico nel panorama della Formula 1 moderna;[3] era noto per i suoi flirt con varie donne,[4] tra cui quello con Pamela Anderson.[5] Ha anche una figlia di nome Zoe, avuta durante la sua permanenza in Giappone dalla sua fidanzata dell'epoca.[6]
Al contrario poi di molti altri piloti ha vissuto per anni tra Milano, soprattutto nel periodo in cui correva in Ferrari,[7] e Londra