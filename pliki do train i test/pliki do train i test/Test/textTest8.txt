Polsko (polsky Polska), plným názvem Polská republika (polsky zvuk Rzeczpospolita Polska), je stát v severní části střední Evropy. Na severovýchodě sousedí s Litvou a Ruskem,[pozn. 1] na východě s Běloruskem a Ukrajinou, na jihu se Slovenskem a Českem a na západě s Německem. Sdílí také námořní hranice s Dánskem a Švédskem. Území Polska tvoří z velké části Středoevropská nížina a má mírné přechodné podnebí. Dělí se na 16 vojvodství a na ploše 312 000 km²[7][8] žije 38 milionů obyvatel, je tak pátým nejlidnatějším členským státem Evropské unie. Hlavním a největším městem je Varšava. Mezi další velká města patří Krakov, Vratislav, Lodž, Poznaň, Gdaňsk a Štětín. Drtivá většina obyvatel jsou Poláci, úřední jazyk je polština a 71 % obyvatel se hlásí k římskokatolické církvi.[9]

Prehistorická lidská činnost na polském území se datuje přibližně do doby 10 000 let př. n. l. Po celý pozdní starověk se zde vyskytovala kulturně rozmanitá společnost, v raném středověku byl region osídlen kmenovými Polany, kteří dali Polsku jeho jméno. Vznik státnosti v roce 966 souvisel s konverzí pohanského vládce Polanů na křesťanství pod patronací katolické církve. Polské království vzniklo v roce 1025 a v roce 1569 upevnilo své dlouholeté spojení s Litvou, čímž vznikla Polsko-litevská unie. Unie byla v té době jednou z evropských velmocí s jedinečným liberálním politickým systémem, který v květnu 1791 přijal první moderní ústavu v Evropě.

S koncem prosperujícího polského zlatého věku si zemi na konci 18. století rozdělily sousední státy. Polsko získalo svou nezávislost v roce 1918 jako druhá Polská republika a úspěšně ji uhájilo v polsko-sovětské válce v letech 1919-1921. Invaze nacistického Německa a Sovětského svazu do Polska v září 1939 znamenala začátek druhé světové války, která vedla k holocaustu a milionům polských obětí. Jako člen komunistického bloku ve světové studené válce byla Polská lidová republika zakládajícím signatářem Varšavské smlouvy. Díky vzniku a přínosu hnutí Solidarita byla komunistická vláda rozpuštěna a Polsko se v roce 1989 obnovilo jako demokratický stát.