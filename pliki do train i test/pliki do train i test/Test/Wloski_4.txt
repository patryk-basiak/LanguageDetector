Una maledizione è una condanna spirituale a subire sfortuna o conseguenze nefaste, dovute a un cattivo augurio o all'intervento di un qualche tipo di potere soprannaturale malvagio, come ad esempio un demone, un elemento della natura o uno spirito.[1]

L'effetto negativo che si intende arrecare con una maledizione può avere varie gradazioni, dall'infliggere dolore fino a provocare la morte di colui che la riceve. Le maledizioni possono anche mirare ad avere effetti molto complessi o specifici, come ad esempio quello di non far rivedere la persona amata, o di rendere sterili, somigliando così a rituali di magia nera.

Le maledizioni possono essere legate a specifici oggetti o condizioni. In alcune tradizioni si ritiene che alcuni oggetti o simboli portino sfortuna ai loro proprietari e perciò si dicono "maledetti". Nel mondo moderno numerose leggende urbane sono basate su tali maledizioni. Il termine opposto è benedizione.