La fase iniziale del torneo prevede la disputa, da parte delle contee, dei provincial championships. In questi tornei, organizzati dai provincial boards, si possono sfidare tra loro solo le squadre che appartengono alla stessa provincia. Le quattro squadre che conseguono il titolo provinciale sono ammesse direttamente, come teste di serie, ai quarti di finale All-Ireland. I tornei provinciali sono i seguenti. Tra parentesi è indicato il numero di titoli provinciali che la singola contea si è aggiudicata nel corso della sua storia.

Connacht Senior Football Championship
Vi partecipano 5 contee irlandesi, più le rappresentative di New York e Londra.

  Mayo (46)
  Galway (44)
  Roscommon (20)
  Sligo (3)
  Leitrim (2)
  Londra (0)
  New York (0)
Fino alla fine degli anni 80 la provincia era la terza in Irlanda per numero di titoli conseguiti. Tuttavia gli exploit delle contee dell'Ulster, a partire dal 1991, hanno relegato il Connacht all'ultimo posto nell'albo d'oro della competizione. Le sue contee hanno ottenuto il minor numero totale di vittorie (14), di finali (32) e hanno la peggiore percentuale in quanto a finali All-Ireland vinte 43,75% che è l'unica sotto il 50% tra tutte le province irlandesi. La provincia è anche quella col minor numero di contee ad essersi aggiudicate il titolo, e ad avere preso parte alla finale, solo 3 (in tutti e due i casi Mayo, Galway e Roscommon). Mayo, per di più, è la contea ad avere perso il maggior numero di finali consecutivamente, 7 dal 1989 ad oggi.