L'area dello stadio era originariamente occupata dal campo sportivo Jones Road Sportsground, che a seguito della fondazione della GAA, nel 1884, venne usato regolarmente per disputarvi giochi gaelici e gare d'atletica (nel 1896 vi si giocarono entrambi i tornei All-Ireland).

Riconoscendo il potenziale della struttura, il giornalista e membro della GAA Frank Dineen (1862–1916) chiese in prestito circa 3.250 sterline ed acquistò il terreno nel 1908. Nel 1913 la proprietà esclusiva passò alla GAA, che lo rilevò da Dineen per 3.500 sterline. Fu in tale circostanza che il lotto prese il nome di Croke Park, in onore dell'arcivescovo Thomas Croke (1824–1902), uno dei primi patroni della GAA.

Nel 1913 lo stadio era già dotato di due tribune (localizzate ove venne poi edificata la Hogan Stand) ed era circondato da prati tutt'intorno. Nel 1917 venne eretta una collina artificiale d'erba di forma irregolare sul lato settentrionale del campo: essa prese il nome di Hill 16 e venne subito sfruttata per accogliere pubblico, che si accomodava sulla nuda terra. Il campo da quel momento ospitò tutte le principali partite di calcio gaelico e di hurling patrocinate dalla GAA.

Il 21 novembre 1920 Croke Park fu teatro del massacro della "domenica di sangue" (Bloody Sunday), allorché la polizia ausiliaria del Regno Unito entrò sul terreno di gioco durante la partita di calcio gaelico Dublino-Tipperary e iniziò a sparare indiscriminatamente sulla folla, uccidendo 12 spettatori ed il giocatore Michael Hogan. A quest'ultimo, capitano del Tipperary, venne dedicata la Hogan Stand, costruita nel 1924. L'azione violenta era stata condotta come rappresaglia per l'omicidio di una decina di ufficiali di polizia della cosiddetta Cairo Gang, avvenuto per mano della banda di Michael Collins il giorno prima.


Lo stadio ristrutturato durante l'All-Ireland Senior Football Championship del 2004
Negli anni venti la GAA iniziò ad ampliare e ricostruire le tribune del campo: dopo la Hogan Stand, nel 1927 venne costruita la Cusack Stand (intitolata a Michael Cusack - 1847/1906 -, socio fondatore e primo segretario della GAA). Nel 1936 vennero inaugurate una nuova ulteriore tribuna da 5.000 posti a sedere e la Hill 16 fu rivestita con gradoni di cemento. Nel 1952 venne aggiunta la Nally Stand (in memoria di Paddy Nally, altro socio fondatore della GAA) e nel 1959, per celebrare il settantacinquesimo anniversario della GAA, venne aperta la prima gradinata New Hogan Stand.

La più alta affluenza mai registrata al Croke Park avvenne in occasione dell'All-Ireland Senior Football Final 1961, allorché 90.556 persone affollarono le tribune durante la partita di calcio gaelico Offaly-Down.

Con la ridefinizione dei posti a sedere in Cusack Stand, nel 1966 la capienza venne ridotta a 73.588 unità.

Progetto dello stadio
Nel 1980 la GAA decise di ristrutturare e incrementare la capacità dello stadio. Nel 1991 venne presentato il progetto, volto alla realizzazione di un impianto da 80.000 posti.

Data l'esigenza degli sport gaelici di disporre di un terreno di gioco dalla superficie molto ampia (ben superiore agli altri sport "da prato") e allo scopo di non lasciare gli spettatori troppo distanti dal campo di gioco, le tribune dei lati ovest, sud ed est vennero strutturate su tre livelli, sfruttando il piano intermedio anche per ricavare servizi al pubblico (ristoranti, bar e sale conferenze).

Il progetto attuato in 4 lotti, "spalmati" su un periodo di 14 anni.

La prima fase prevedeva la ricostruzione della Cusack Stand: completata nel 1997 con un costo di 35 milioni di sterline irlandesi, portò la tribuna ad estendersi per 180 metri di lunghezza e 35 d'altezza, con una capacità di 25.000 persone e 46 suites.
La seconda fase iniziò nel tardo 1998 e vide l'estensione della Cusack Stand sull'area della demolita Canal End. Questo nuovo pezzo di spalti assunse il nome di Davin Stand (Maurice Davin fu il primo presidente della GAA).
La terza fase prevedeva la ricostruzione della Hogan Stand, con suddivisione dei posti tra comuni, sponsor, VIP, stampa e staff. Venne pertanto incluso un nuovo livello per i VIP ed uno per la stampa. Alla conclusione di tale lotto di lavori la capacità totale di Croke Park salì a 69.500 unità.
La quarta fase, iniziata dopo il settembre 2003, vide la riattazione della Nally Stand e della Hill 16, unite nella gradinata Nally End/Dineen Hill 16, che venne inaugurata ufficialmente dal presidente della GAA Sean Kelly il 14 marzo 2005. Per ragioni logistiche e per assicurare la maggior capienza possibile, l'area si presenta come una gradinata, essendo l'unico spalto dell'impianto non provvisto di seggiolini. A differenza della "vecchia" Hill 16, la nuova gradinata è divisa in sezioni separate: Hill A (confinante con la Cusack Stand), Hill B (dietro le porte) e Nally End (al posto della vecchia Nally Stand). Quest'ultimo lotto ha aggiunto circa 13.000 posti, portando la capienza totale del Croke Park a 82.300 posti.