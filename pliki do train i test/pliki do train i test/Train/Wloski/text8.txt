Il termine "guerra mondiale" fu coniato all'inizio del XX secolo, negli anni antecedenti alla prima guerra mondiale stessa. L'attivazione degli opposti sistemi di alleanze europee, ovvero la Triplice alleanza (composta da Impero tedesco, Impero austro-ungarico e Regno d'Italia) e l'Intesa (formata da Francia, Impero russo e Regno Unito) avrebbe portato a un conflitto globale, a causa dei grandi imperi coloniali posseduti da molte delle potenze d'Europa in tutto il mondo: le colonie, infatti, avrebbero rivestito un importante ruolo strategico. Le stesse considerazioni portarono a comprendere che l'eventuale conflitto non sarebbe rimasto isolato alle sole colonie, ma che piuttosto si sarebbe facilmente potuto espandere ad altri territori, portando a estensioni dei combattimenti inimmaginabili nell'era pre-coloniale.
Anche se il primo conflitto del 1914-1918 venne definito "mondiale" già pochi giorni dopo il suo scoppio, sembra che il termine "Prima" non sia stato anteposto fino agli inizi degli anni venti. Il conflitto rimase infatti assai più conosciuto come Grande guerra ("Guerra del '15-'18" in Italia, che vi partecipò dal 24 maggio 1915) fino a quando lo scoppio della seconda guerra mondiale rese necessaria la distinzione.
Anche il termine "seconda guerra mondiale" fu coniato nel corso degli anni venti. Nel 1928 il segretario di Stato degli Stati Uniti Frank Kellogg definì il suo trattato "per la rinuncia alla guerra" (conosciuto come Patto Briand-Kellogg) come una "pratica garanzia contro una seconda guerra mondiale". Il termine divenne di uso comune con l'inizio delle ostilità il 1º settembre 1939.
Il termine "guerra mondiale" lo si ritrova anche in altre lingue. Per esempio, in francese vengono chiamate guerres mondiales; in tedesco erster und zweiter Weltkrieg; in russo мировые войны e così via. Curiosa la situazione nella lingua inglese: gli storici britannici e canadesi usano infatti il termine "First" e "Second World War", mentre quelli statunitensi indicano i due conflitti come "World War I" e "World War II".